<h3 id="domácí-pralinky">Domácí pralinky</h3>

<p>Snad všichni jsme jako malí milovali čokoládu a většina z nás ji miluje doteď. Čokoláda neslouží pouze pro potěšení našich chuťových buněk, ale má i léčivé účinky. Samozřejmě se musí jednat o velmi kvalitní čokoládu, která ideálně obsahuje minimálně 75% kakaa. Ale jak se správně říká, všeho s mírou. :) Za přiměřené denní množství čokolády jako prevenci se považuje cca 50g.</p>

<p>O čokoládě se říká, že má mnoho léčivých účinků jako například snížení krevního tlaku, zlepšení činnosti mozku, obsahuje důležité minerály nebo dokonce působí jako afrodiziakum. No přiznám se, že zas takový odborník nejsem, abych vám mohla tyto informace potvrdit, co ale vím jistě je, že čím kvalitnější čokoládu máte, tím lepší požitek z ní budete mít.</p>

<p>Čokoláda pro mě představuje velmi účinný prostředek pro povzbuzení psychiky. Nemyslím teď přímo samotnou konzumaci (i když ta se samozřejmě také počítá:)). Zpracování čokolády do dezertů nebo při výrobě pralinek je velmi uklidňující. Neznám moc podobných pocitů jako je vůně rozpouštějící se čokolády a její tekutá konzistence. Práce s čokoládou vyžaduje velkou dávku trpělivosti, abyste své výrobky dovedli až k úplné dokonalosti.</p>

<p>Moje první zkušenost s prací s čokoládou byla asi v šesti letech, kdy jsem si v horké vodě rozpouštěla kupovanou čokoládovou polevu, abych ji mohla nalít na rozkrájený banán. Ano, tato zkušenost opravdu nepatří mezi ty nejlepší, ale každý jsme nějak začínal, že? :) Skoro o dvacet let později jsem se rozhodla své zkušenosti rozšířit a vzít to za lepší konec. Pustila jsem se do výroby svých prvních domácích pralinek.</p>

<p>Ve svých pětadvaceti letech jsem však byla mnohem mlsnější než v oněch šesti, a tak jsem se nechtěla spokojit jen s tak nějakou čokoládou. Byla jsem zvyklá na kvalitní hořké čokolády, čemuž odpovídala i jejich cena. Bylo mi zpočátku trochu líto investovat větší množství peněz do dobré čokolády, když jsem si vůbec nebyla jistá, zda se mi pralinky napoprvé povedou. Rozhodla jsem se proto jít zlatou střední cestou a použila jsem za mě tu nejlepší cenově dostupnou čokoládu na našem trhu - čokoládu značky Lindt. Musím vám prozradit, že svého rozhodnutí opradu vůbec nelituji. Čokoládu LIndt doporučuji všem začátečníkům výroby domácích pralinek.</p>

<p>Ačkoliv jsme se museli nejprve s čokoládou jak se patří popasovat (po první výrobě byla od čokolády celá kuchyň, já i můj muž:)). Na skořápku pralinek jsem použila smě 78% a 85% čokolády a do malinové náplně jsem přimíchávala klasickou mléčnou čokoládu.</p>

<p>A teď už k samotné výrobě pralinek. Určitě jste se už někde dočetli nebo doslechli, že výroba pralinek je vlastně úplná věda! Potřebujete plno potravin, které nejsou úplně sadno dostupné nebo levné. Ano, pokud se chystáte otevřít profesionální pralinkárnu, určitě byste měli tyto potraviny používat. Myslím ale, že pro domácí výrobu vám bohatě stačí kvalitní čokoláda a náplň, která vám nejvíce chutná.</p>

<p>Na jednu formu pralinek je potřeba cca 200g čokolády. 3/4 čokolády rozpustíte ve vodní lázni. Rozpuštěná čokoláda by měla mít 45°C. Musíte čokoládu rozpouštět velmi pomalu a být trpěliví, aby vám v některých místech teplota nestoupla výš. Až bude mít čokoláda požadovanou teplotu, odstavte ji z plotny a přimíchejte k ní zbytek čokolády, dokud se nerozpustí. Poté nechte vychladnout na 31°C-32°C a pomalu nalijte do formy. Až bude forma zcela naplněná, klepněte s ní o desku stolu, aby z čokolády zmizely vzduchové bublinky. Poté formu obraťte vzhůru nohama, vylijte všechnu čokoládu a formu seškrábněte stěrkou nebo cukrářským nožem. Čokoláda vám zůsatne pouze ve formičkách a bude tak tvořit skořápku pralinek. Takto naplněnou formu vložte do lednice. Mezitím si připravte libovolnou náplň, já poprvé dělala z mražených malin, které jsem trochu povařila, přecedila, abych je zbavila semínek a smíchala s trochou mléčné čokolády. Náplň vlijte do foriček tak, abyste ji měli 1-2mm od okraje (zbyde vám tak prostor pro zavíčkování pralinek). Zase na chvíli vložte do lednice a na závěr už stačí jen zavíčkovat - zalijte zbylou čokoládou naplněné pralinky, zase s formou klepněte o desku stolu a setřete stěrkou přebytečnou čokoládu. Formu vložte na cca 20 minut do mrazáku. Po vyndání pralinky z formy vyklepněte.</p>
